---
title: "Podstawowe mycie auta"
layout: post
date: 2025-01-17
toc: true
categories: [ motoryzacja, porady ]
---

# Preludium - czyli zanim pojedziesz na myjnię.

Możesz mieć różne motywacje dla posiadania czystego samochodu.
Jedni lubią mieć czyste auto, żeby zaspokajać własną próżność, inni lubią mieć czyste auto,
bo lubią je myć, jeszcze inni myją swoje auto, bo wydali na nie swoje wszystkie oszczędności i głupio by było,
żeby je zaniedbywać.
Zdarzają się także tacy, którzy po prostu lubią czyścić samochody,
więc nie ma to znaczenia, czy jeżdżą nówką z salonu, czy gratem - ważne, żeby był czysty.

Moją motywacją do utrzymywania samochodu w czystości jest moment,
w którym żegnając się ze swoim autem, po odejściu od niego na kilka kroków wracam do niego wzrokiem i myślę sobie
o nim “ładny ten mesiutek”, oraz to, że wydałem więcej pieniędzy na kosmetyki do auta niż na moje prywatne kosmetyki.

Żadne środki, które będę Ci polecał, nie sprawią,
że auto nie będzie się brudziło, ale gwarantuję, że po takim czyszczeniu,
odchodząc od swojego auta, będziesz na wracał do niego wzrokiem i myślał o nim, że jest piękne.
Albo chociaż ładne, ale na pewno się zmieni.

Ten artykuł jest dla ludzi, którzy czyszczą swoje auto jedynie z wykorzystaniem narzędzi
dostępnych na myjni i chcieliby to zmienić. Jeśli wiesz czym jest QuickDetailer, myjesz auto rękawicą,
znasz pojęcie takie jak “mycie na dwa wiadra” albo wiesz, że
trzeba “dać temu kurwa chwilę poleżeć” - nie znajdziesz tu nic ciekawego dla siebie.

# Akt I — Wybór myjni

Wybór myjni ma znaczenie. Szukaj takiej, która ma aktywną pianę i możliwość płatności
kartą (jeśli, tak jak ja, nie nosisz drobnych).
Przejrzyj opinie, bo zdarza się, że zamiast piany leci głównie woda.
Takich miejsc unikaj.

## Akt I.I — Wybór pory kąpieli

Ważne jest, aby przystępować do mycia auta kiedy lakier jest zimny.
Jeśli Ty i Twój samochód postanowicie się wykąpać w pełnym słońcu,
gwarantuje, że na lakierze Twojego samochodu powstaną zacieki, których nie usuniesz inaczej niż polerując lakier,
podobnie jak na twoich ubraniach powstaną zacieki z potu, bo nie jesteś przyzwyczajony do pracy fizycznej.

Słońce sprzyja parowaniu wody, co skutecznie spowoduje zaschnięcie szamponu na powierzchni - a zaschnięty
szampon lub inne detergenty, a także nawet zwykła woda (!!!), powodują powstawanie zacieków, których przy
odrobienie szczęścia, tak jak wspomniałem wcześniej, nie usuniesz inaczej niż tylko polerując lakier.

# Akt II — Mycie wstępne a zarazem mycie zasadnicze

Jeśli choć raz zdarzyło Ci się skorzystać z myjni samoobsługowej, to prawdopodobnie zauważyłeś, szczególnie jeśli masz
bardzo brudny samochód, skorzystanie ze wszystkich programów na myjni nie gwarantuje tego, że samochód będzie czysty i
lśniący.

Opisywane tutaj mycie auta zakłada posiadanie wiadra oraz rękawicy do mycia auta. O ile wybór wiadra sprowadza się do
tego, żeby wiadro było czyste, o tyle wybór rękawicy ma większe znaczenie - profesjonalna rękawica do mycia auta
zapewnia, że na lakierze nie powstaną rysy - o ile oczywiście nie wrzucisz jej w piach lub kamienie i potem zaczniesz
trzeć po lakierze. Osobiście korzystam z rękawicy ADBL Promitt.

Niezależnie od tego, czy zdecydujesz się myć auto na dwa, jedno czy bez wiadra, pierwsze kroki są identyczne dla
wszystkich niżej opisanych metod.

Na wstępie podnieś wszystkie wycieraczki w aucie, a nastepnie włączasz na myjni oprysk z piany aktywnej i opryskujesz
nią cały samochód.. Piany ma być na samochodzie dużo. Napryskaj pianę także w nadkola i na felgi i daj temu chwilę
poleżeć. Jak długo? O ile zastosowałeś się do poleceń i myjesz auto jak jest zimno (tj. nie myjesz auta w upał), to
piana ma leżeć tak długo jak nie spadnie z samochodu (cała na pewno nie spadnie, ale będziesz widział, że przestaje
spadać) lub ok. 2 minut. W międzyczasie jak piana opada z auta zauważysz, że opada z brudem — na ziemi będzie brudna
piana.

Po odczekaniu chwili następnym krokiem jest włączenie na myjni mycia zasadniczego i spłukania całego samochodu tak, żeby
spłukać cały kurz i brud, który piana aktywna zdezintegrowała od lakieru.

## Metoda „na dwa wiadra” - jeśli masz bardzo brudny samochód

Po tym, jak wstępnie wyczyściłeś samochód pianą i go spłukałeś, przyszedł czas na mycie ręczne. Zakładasz rękawicę na
rękę, maczasz ją w wiaderku i kawałek po kawałku “pucujesz” nią samochód.

Metoda czyszczenia na dwa wiadra polega na tym, że do jednego wiadra wlewasz wodę z szamponem, a do drugiego wiadra
czystą wodę.

Czystą rękawicę maczasz w wiaderku z szamponem, a nastepnie ruchami krzyżowymi pucujesz nią samochód póki rękawica nie
przestaje być mokra. Realnie będą to niewielkie fragmenty auta, które myjesz między kolejnymi zanurzeniami w wiaderku.

Następnie zanurzasz rękawicę w wiadrze z czystą wodą, żeby wypłukać ją z wszelkich nieczystości, zanurzasz w wiadrze z
szamponem i znowu pucujesz.

![Schemat czyszczenia na dwa wiadra](/assets/img/carwash_1/na_dwa_wiadra.jpg){: .mx-auto.d-block :}

Ruchy krzyżowe to tak naprawdę poruszanie rękawicą w pionie i w poziomie. Dzięki nim unikasz robieniu “kółek”, co
sprawia, że nie porysujesz lakieru samochodowego.

![Ruchy krzyżowe](/assets/img/carwash_1/ruchy_krzyzowe.jpg){: .mx-auto.d-block :}

Rękawicą możesz (a nawet powinienieś) umyć także szyby twojego pojazdu. Na szybach także zbiera się syf z dróg!

Po zakończonym myciu auta możesz także umyć rękawicą felgi - zrób to jednak w ostatniej kolejności, żeby nie uszkodzić
lakieru syfem z felg, a po wszystkim nie zapomnij umyć rękawicy.

Najważniejsze rzeczy w tej metodzie to:

- Musisz umyć w tej sposób cały lakier. Jeśli jakiś fragment lakieru zostanie pominięty, będzie to widać po całkowitym
  umyciu.
- Stosuj ruchy krzyżowe. Dzięki temu nie porysujesz lakieru.
- Najpierw maczasz rękawicę w wodzie, następnie w wodzie z szamponem a następnie pucujesz samochód kawałek po kawałku.
- Rękawica musi być śliska od szamponu. Jeśli nie będzie śliska porysujesz lakier i nie umyjesz auta.

## Metoda „na dwa wiadra, ale mam tylko jedno wiadro” - jeśli twój samochód nie jest aż tak brudny

Jeśli Twój samochód nie jest obrzydliwie brudny możesz pominąć wiaderko z wodą w metodzie na dwa wiadra. Zamiast maczać
rękawicę w wodzie a następnie w wodzie z szamponem, maczasz ją wyłącznie w wodzie z szamponem. O ile rękawica nie
upadnie Ci w piasek/kamienie/inny syf leżący gdziekolwiek, to raczej nic złego się nie wydarzy.

Pamiętaj o stosowaniu ruchów krzyżowych i o tym, żeby rękawica była śliska od szamponu. Nie zapomnij także, że jeśli
pominiesz jakiś fragment auta, to będzie to widać w ostatecznym efekcie czyszczenia.

## Metoda „na dwa wiadra, ale nie mam wiadra”

Tego sposobu nie polecam na brudne auto. Jeśli Twój samochód jest raczej czysty, a ty chcesz tylko oczyścić go z brudu,
który nie schodzi samą lancą z wodą - oblej ponownie cały samochód grubą warstwą piany aktywnej, a następnie rękawicą
przetrzyj każdy fragment lakieru tak, żeby pozbyć się brudu. Raz na jakiś czas wyżmij rękawicę, aby usunąć z niej brud.

# Akt III — Spłukiwanie wodą, czyli co zrobić, żeby myjnia nie zniszczyła twojego lakieru

Do tej pory spłukałeś samochód pianą aktywną, spłukałeś pianę i wyczyściłeś je rękawicą. Następnym krokiem jest nie
dopuszczenie do sytuacji, w której pozostałości chemii na lakierze zrobią z nim coś bardzo niedobrego.

[Trzy błędy popełniane przy myciu bezdotykowym](https://www.tiktok.com/@garage.boyz/video/7140924293961010437)

Wybierasz program “Nabłyszczanie” - głównie dlatego, że to to samo co spłukiwanie, ale jest lepszy - i lejesz wodą po
aucie do momentu, aż wypłukałeś wszystkie pozostałości po pianie aktywnej i szamponie.

Jeśli tego nie zrobisz porządnie i wystarczająco długo, na lakierze Twojego rydwanu zostaną zacieki, które będzie trudno
usunąć. Ogólnie rzecz biorąc — lejesz wodą tak długo, aż przestaniesz widzieć wydobywającą się ze szczelin pianę.

Nie zapomnij:

- wypłukać felg,
- wypłukać wszystkich uszczelek,
- wypłukać wlewu paliwa,
- wypłukać nadkoli.

# Akt IV — Osuszanie auta

Po wyczyszczeniu samochodu należy osuszyć auto. Z pewnością jest więcej możliwości, ale ta, która działa dla mnie polega
na tym, że po zakończonym czyszczeniu auta na myjni robię sobie dynamiczną przejażdżkę autem tak, żeby usunąć nadmiar
wody. Następnie zatrzymuję się na jakimś parkingu i zbieram pozostałą na lakierze wodę specjalnym ręcznikiem do
osuszania. Aktualnie w osuszaniu auta pomaga mi ręcznik Work Stuff King Drying Towel - ale ten jest drogi. Wcześniej z
powodzeniem stosowałem ręcznik do osuszania z AliExpress. King Drying Towel jest zdecydowanie lepszym wyborem, ale
ręczniki z AliExpress bywają wystarczające.

W tym kroku Twoim celem jest pozbyć się każdej, nawet najmniejszej kropelki wody z lakieru Twojego samochodu. Dzięki
temu unikniesz tworzeniu się water spot’ów, czyli osadu z kamienia na lakierze, który ciężko się usuwa. Dzięki osuszaniu
także łatwiej się będzie nakładało kolejne specyfiki na auto.

# Akt V — La grande finale, czyli nadajemy blasku Twojemu pojazdu

Wielkim finałem mycia Twojego auta
będzie [nałożenie preparatu “Psik&Protect”](https://www.youtube.com/watch?v=Jm_KD96ZLqo&ab_channel=GarageBoyzDetailing).

Preparatem Psik&Protect będzie w naszym wypadku QuickDetailer. Moim ulubionym preparatem tego typu jest ADBL Ceramic QD.
Preparaty te sprawiają, że woda na twoim lakierze się kropelkuje a dzięki magicznym mocom tego preparatu lakier staje
się bardziej głęboki, lśniący i przykuwający uwagę.

QuickDetailer’em psikasz na szmatkę, a następnie ruchami krzyżowymi rozprowadzasz po lakierze oraz (opcjonalnie) szybach
samochodu. Często QD’ki można nakładać również na wilgotny lakier, ale osobiście wolę nakładać je na osuszony samochód.
Lepiej widać wtedy gdzie został już nałożony.

# Warto wspomnieć także, że:

- W wyborze szamponu ważne jest dobranie odpowiedniego pH - najlepiej neutralne, aby nie uszkodzić powłok ochronnych czy
  wosków. Zaproponowany w linkach szampon będzie odpowiedni jeśli nie jesteś pewien jakiego szamponu potrzebujesz.
- Do osuszania aut można wykorzystać także specjalne dmuchawy. Nigdy z nich nie korzystałem, nie mam zdania, ale trzeba
  za nie płacić więcej niż za dobrą szmatę do osuszania auta, więc się nie skuszę.
- Regularne mycie auta zmniejsza ryzyko trwałych uszkodzeń lakieru (np. od ptasich odchodów czy żywicy z drzew). Jeśli
  dzięki temu tekstowi dowiedziałeś się czegoś nowego, to prawdopodobnie powinieneś myć auto częściej niż dotychczas.
- Nigdy nie myj auta w pełnym słońcu, bo chemia zeżre Ci lakier.
- Nie używaj brudnej rękawicy, bo porysujesz lakier.
- Jeśli niedokładnie spłukasz chemię, to ona zeżre Ci lakier.
- Nie używaj domowych środków czyszczenia samochodu (np. płynów do mycia naczyń). Nie zabronię Ci tego robić, ale nie
  rób tego jeśli lubisz swój samochód.
- Oprócz QuickDetailer’ów istnieją także inne środki zabezpieczające lakier. QD’ki są moimi ulubionymi dzięki stosunkowi
  łatwości ich nakładania do uzyskiwanych efektów.
- Istnieją także specjalne preparaty do czyszczenia felg, ale to nie jest przestrzeń na temat czyszczenia felg. Na ten
  moment wystarczy, jeśli po wszystkim umyjesz je szamponem i rękawicą.

# Okazjonalne czyszczenie auta

Jeśli Twoje auto jest czyste, ale już nie jest takie lśniące, dwa dni temu umyłeś je dokładnie ręcznie z wykorzystaniem
rękawicy a dzisiaj tylko chcesz je odświeżyć, bo jedziesz do rodziny i chcesz się pochwalić lśniącym autem, to śmiało
możesz pominąć tym razem czyszczenie ręczne.

Jedź na myjnię, spłucz samochód wyłącznie pianą aktywną i daj temu chwilę poleżeć. W następnym kroku wybierz program
“mycie zasadnicze” i spłukaj dokładnie pianę. Ostanim krokiem jest wykorzystanie programu “nabłyszczacznie”, żeby
spłukać pozostawioną na lakierze chemię. Najwięcej czasu poświęć na dokładnie spłukiwanie auta - chemia czyni cuda, ale
pozostawiona na zbyt długo chemia samochodowa zniszczy Twój lakier.

# Spodobało mi się i co dalej?

Jeśli po takim czyszczeniu samochodu uznasz, że pora stawiać kolejne kroki w swojej detailerskiej przygodzie, polecam,
abyś wykonał dekontaminację lakieru, czyli pozbycie się osadów lotnej rdzy, (bardzo prosta czynność) a następnie
glinkowanie. Są to rzeczy, które robi się zdecydowanie dłużej niż zwykłe czyszczenia auta, ale po nich lakier staje się
gładki i “miły” w dotyku. Możesz także założyć powłokę na szybę (tzw. niewidzialna wycieraczka) - dzięki nim woda na
szybach będzie się mniej “trzymała” szyby, co poprawia widoczność podczas jazdy w deszczu.

# Podsumowanie

- Wybór myjni:
    - Wybierz myjnię z aktywną pianą i możliwością płatności kartą.
    - Sprawdź opinie, aby upewnić się, że piana jest skuteczna.
- Wybór pory mycia:
    - Myj auto, gdy lakier jest zimny.
    - Unikaj mycia w pełnym słońcu, aby zapobiec zaciekom.
- Mycie wstępne:
    - Podnieś wycieraczki.
    - Nałóż aktywną pianę na całe auto, nadkola i felgi.
    - Pozostaw pianę na około 2 minuty, aby rozpuściła brud.
    - Dokładnie spłucz pianę (program mycie zasadnicze).
- Mycie ręczne (metoda na dwa wiadra):
    - Przygotuj jedno wiadro z wodą i szamponem, drugie z czystą wodą.
    - Myj auto rękawicą ruchami krzyżowymi.
    - Płucz rękawicę w czystej wodzie przed ponownym zanurzeniem w wodzie z szamponem.
    - Umieść rękawicę w wodzie z szamponem i kontynuuj mycie.
- Alternatywne metody:
    - Jedno wiadro: Użyj tylko wiadra z wodą z szamponem, jeśli auto nie jest bardzo brudne.
    - Bez wiadra: Dla lekko zabrudzonych aut wystarczy przetarcie rękawicą po nałożeniu piany aktywnej.
- Spłukiwanie:
    - Użyj programu „Nabłyszczanie” do finalnego spłukania.
    - Dokładnie spłucz nadkola, felgi, uszczelki i wlew paliwa.
- Osuszanie auta:
    - Wykonaj krótką przejażdżkę, aby pozbyć się nadmiaru wody.
    - Osusz auto ręcznikiem z mikrofibry (np. Work Stuff King Drying Towel).
- Zabezpieczenie lakieru:
    - Nałóż Quick Detailer (np. ADBL Ceramic QD) ruchami krzyżowymi na suchy lakier.
- Dodatkowe wskazówki:
    - Używaj szamponu o neutralnym pH.
    - Regularnie myj auto, aby uniknąć trwałych zabrudzeń.
    - Unikaj używania domowych środków (np. płynu do naczyń).

# Proponowane produkty, choć niesponsorowane:

Poniżej lista proponowanych przeze mnie produktów. Linki prowadzą do różnych sklepów, ja proponuję, żebyś szukał tam,
gdzie będzie najtaniej.

- [Rekomendowana rękawica do mycia auta] (https://mrcleaner.pl/rekawice-do-mycia-auta/adbl-promitt-profesjonalna-rekawica-z-mikrofibry-do-mycia-samochodu?gad_source=1&gclid=Cj0KCQiA9667BhDoARIsANnamQYMyNvsK-GbLgxWSxOPqp5BUgkEZJuFEkSRpwpJHtLyFfTMWNEkjK8aArPBEALw_wcB)
- [Rekomendowany szampon samochodowy] (https://mrcleaner.pl/szampony-samochodowe/adbl-snowball-budzetowy-szampon-do-mycia-auta-neutralne-ph-500-ml?gad_source=1&gclid=Cj0KCQiA9667BhDoARIsANnamQZtREy-_0mZwu-GfQfdu5CsYKmoJ4YNfk2Tc3l9XpCLlPobG-MHmHIaAvk5EALw_wcB)
- [Rekomendowany ręcznik do osuszania auta] (https://autonablask.erli.pl/produkt/work-stuff-king-recznik-73x90cm-limitowana-edycja,182016425?utm_source=google&utm_medium=cpc&utm_campaign=21137454647&gclid=Cj0KCQiA9667BhDoARIsANnamQabH_OruE0x4D0VX3MKKsiSgIONnDE07wm_z5fIHjIA2gH37l1uCroaAlCEEALw_wcB&gad_source=1)
- [Rekomendowany Quick Detailer] (https://mrcleaner.pl/quick-detailery/adbl-ceramic-qd-quick-detailer-z-dodatkiem-kwarcu-sio2-500ml?gad_source=1&gclid=Cj0KCQiA9667BhDoARIsANnamQYt3pGRArnQOIpu4gU5cR3UQ_0xcZsVN-pJ-itj-tuEoVrWrrUbD1UaAkWNEALw_wcB)
- [Szmatka do nakładania Quick Detailera. Nie testowałem, ale wygląda na porządną] (https://sklep.motogo.pl/work-stuff-gentleman-microfiber-500gsm-40x40-p5015?cd=15371320275&ad=&kd=&gad_source=1&gclid=Cj0KCQiA9667BhDoARIsANnamQZ5_Tbl3aiFkpLoVZtas2ud2QmjDvGUNUJflt2FwqrgeRTwGSuLcJYaAuLHEALw_wcB)
